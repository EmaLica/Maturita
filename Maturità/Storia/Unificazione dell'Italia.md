---
Data: 26th June 2023
Descrizione: 
---
## Le correnti del Risorgimento
Dopo il 1848 l’idea dell’unità nazionale si diffuse in settori più ampi delle élite. Anche i simboli nazionali andarono incontro a una maggiore diffusione e iniziò a essere usata più frequentemente la **bandiera tricolore**. Tra i leader politici, però, vi erano **posizioni diverse** sul modo nel quale l’unità dovesse essere raggiunta e sul tipo di Stato da instaurare. Le principali correnti erano le seguenti:

- **Moderati**: intendevano giungere all’unità con la **diplomazia o con conflitti militari tra eserciti regolari**, senza alcuna opzione rivoluzionaria. Volevano che l’Italia fosse una **monarchia costituzionale** guidata dai Savoia. Il principale esponente di questa corrente era **Camillo Benso, conte di Cavour**;
- **Democratici**: intendevano giungere all’unità attraverso moti rivoluzionari che coinvolgessero la popolazione e desideravano instaurare **la repubblica**. Il principale esponente di questa fazione era **Giuseppe Mazzini**;
- **Neoguelfi**: ritenevano che l’Italia dovesse essere una confederazione di **Stati semiautonomi, presieduta dal Papa**. Il principale esponente era l’abate **Vincenzo Gioberti**;
- **Federalisti**: divisi in varie correnti, desideravano che l’Italia diventasse una **confederazione di Stati**. Tra gli esponenti più noti vi era **Carlo Cattaneo**.


## Unità d'Italia: introduzione
Alla fine dei **moti rivoluzionari del ‘48**, nessuno avrebbe potuto sapere quale sarebbe stato il destino dell’**Italia**. I tentativi rivoluzionari del 1848 erano infatti falliti, e ciò era avvenuto in particolare per due motivi:       

- le forze in gioco erano divise, i **democratici radicali** volevano una democrazia a suffragio universale (maschile), i **liberali moderati** volevano una monarchia costituzionale a suffragio limitato.
- Le **masse contadine**, ovvero la maggior parte della popolazione, erano sostanzialmente estranee alle idee risorgimentali.

Gli Austriaci erano ancora in Veneto ed in Lombardia, mentre nel centro e nel sud i tentativi di riforma, che pur c’erano stati, si erano fermati. Le **costituzioni** erano state revocate, lasciando spazio a brutali politiche repressive e autoritarie, in particolare nello Stato Pontificio e nel Regno delle due Sicilie. La principale eccezione a tutto questo era una: il **Regno di Sardegna**.

## Cavour e il Piemonte
#### Lo Statuto Albertino, l'unica costituzione della penisola
Quando nel marzo del 1849 **Vittorio Emanuele II** (1820-1878) diventa Re di Sardegna, il Piemonte era l’unico **Stato dell’Italia** pre-unitaria a non aver ritirato la propria costituzione (lo Statuto Albertino). Nonostante questo, i rapporti tra il sovrano, dotato di ampi poteri, e la Camera elettiva, dominata da rappresentanti democratici, erano **conflittuali**.  
Nell’agosto del ‘49 la Camera si rifiuta di approvare la pace di Milano con l’Austria: il re ed il governo (di nomina regia), presieduto dal moderato **Massimo D’Azeglio** decidono allora di **sciogliere la camera**, invitando gli elettori, senza mezzi termini, a scegliersi rappresentanti più moderati - che verranno effettivamente eletti, per poi approvare la pace di Milano.

#### Camillo Benso conte di Cavour: il nuovo personaggio di spicco della politica sabauda
Sembrerebbe una **svolta autoritaria**, ma nel 1849 emerge la figura di **Camillo Benso, conte di Cavour**: aristocratico, uomo d’affari e giornalista, che in gioventù aveva viaggiato molto, studiato, e amministrato il patrimonio di famiglia con un certo successo, tanto da ricevere la carica di **Ministro dell’Agricoltura e del Commercio**. Nel 1852, dopo essersi abilmente conquistato una maggioranza al centro del parlamento, verrà nominato primo ministro. **Cavour** era convinto che il diritto di voto e la rappresentazione parlamentare andavano ampliate, ma gradualmente. Voleva una **monarchia costituzionale** in grado di tutelare la proprietà privata, le libertà individuali, ed un’economia libera. Su queste basi, **Cavour** riesce ad integrare lo Stato sabaudo al **contesto europeo**, tramite trattati commerciali con gli altri paesi e abolendo una serie di antiquate tasse sul grano.

#### Le innovazioni piemontesi
Sotto il **governo di Cavour** vengono costruite strade e canali di irrigazione, ampliate le ferrovie e favorito lo sviluppo industriale: il Piemonte, pur con qualche ritardo e squilibrio di classe, si conferma come **punto di riferimento in Italia**, attirando numerosi intellettuali ed esuli politici tra 1849 e 1860. Nonostante questo, Cavour ancora non pensava all’**unità d’Italia**.

## Mazzini e i repubblicani
#### Mazzini e le prospettive insurrezionali del movimento democratico
Secondo **Mazzini**, esule a Londra, l’unico modo per arrivare all’**unità d’Italia** sarebbe stato un **grande moto insurrezionale**, organizzato attraverso una fitta rete di attività cospirative in Italia, che però nei fatti ha scarso successo. La polizia austriaca arresta e giustizia molti mazziniani quando a Milano, nel febbraio del 1853, viene represso un altro moto insurrezionale. Mazzini restava la principale voce del **movimento democratico**, ma alcuni teorici, come Carlo Pisacane, iniziano a sviluppare posizioni alternative, secondo cui le masse lavoratrici sarebbero state la chiave per l’indipendenza nazionale.

## Tra guerra e diplomazia
Allo scopo di avvicinare il Piemonte alle potenze europee, Cavour invia un **contingente di truppe in Crimea** al fianco di Francia ed Inghilterra, grazie al quale potrà partecipare alla **Conferenza di Parigi del 1856**. Cavour aveva capito che per eliminare gli Austriaci dall’Italia del centro-nord bisognava appoggiarsi ad una grande potenza europea: la **Francia di Napoleone III**.

## Gli accordi di Plombières
La corrente vincente alla fine fu quella moderata e l’Italia giunse all’unificazione prevalentemente per via **diplomatico-militare**. Dopo il 1848, infatti, il **Regno di Sardegna** si pose alla testa della lotta contro gli austriaci. Cavour, presidente del consiglio del regno di Sardegna dal 1852, intendeva **estendere i confini del Regno a Lombardia e Veneto** (non pensava in origine all’intera Penisola) e nel 1858 strinse degli **accordi con Napoleone III**, l’imperatore francese, nel corso di un incontro tenutosi nella cittadina di Plombières.

Napoleone III garantì il proprio aiuto in un'eventuale guerra contro l’Impero d’Austria, in cambio della contea di Nizza e della regione della Savoia, appartenenti al Regno di Sardegna. Dopo la guerra, il territorio italiano sarebbe stato **riorganizzato, ma sarebbe stato ugualmente diviso**.

## La seconda guerra d'indipendenza e l’unificazione
Nel 1859 Cavour provocò una **guerra contro l’Austria**, passata alla storia come **seconda guerra di indipendenza**. La Francia intervenne e insieme ai piemontesi sconfisse gli austriaci in diverse battaglie, ma gli eventi presero **una piega inattesa**: nei ducati dell’Italia centrale si svilupparono delle insurrezioni e, attraverso dei **plebisciti** (una sorta di precursore dei referendum), fu dichiarata l’annessione al nuovo Regno che si stava formando al Nord. La sistemazione della Penisola stabilita a Plombières non si stava realizzando e, per tale ragione, **Napoleone III si ritirò dalla guerra**. L’Austria nel frattempo cedette a Cavour la Lombardia, ma conservò il Veneto.

Il Centro-Nord era stato unificato, ma mancava ancora il Mezzogiorno. Per annetterlo, nel 1860 ebbe luogo la cosiddetta "**spedizione dei mille**": un migliaio di volontari, guidati da **Giuseppe Garibaldi**, sbarcò in Sicilia allo scopo di fare entrare il Regno delle Due Sicilie nel nuovo Stato italiano. Ai garibaldini si unirono migliaia di volontari meridionali e l’esercito dei Borbone fu sconfitto in numerose battaglie combattute in Sicilia e nel Mezzogiorno continentale, provocando il crollo della dinastia.

Il **17 marzo 1861** nel Parlamento riunito a Torino fu **proclamato il Regno d’Italia**. Mancavano, però, alcuni “pezzi”, tra i quali il Veneto, che sarà annesso nel 1866, e il Lazio, che sarà annesso nel 1870.
