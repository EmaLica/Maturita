---
Data: 26th June 2023
Descrizione: 
---
## Diviso in due
### Le nuove organizzazioni mondiali
L'**Organizzazione delle Nazioni Unite**, in sigla ONU, abbreviata in **Nazioni Unite**, è un'organizzazione intergovernativa a carattere mondiale. Tra i suoi obiettivi principali vi sono il **mantenimento della pace e della sicurezza mondiale**, lo sviluppo di **relazioni amichevoli tra le nazioni**, il perseguimento di una cooperazione internazionale e il favorire l'armonizzazione delle varie azioni compiute a questi scopi dai suoi membri. L'ONU è l'organizzazione intergovernativa più grande, più conosciuta e più rappresentata a livello internazionale. Ha sede sul territorio internazionale a New York, mentre altri uffici principali si trovano a Ginevra, Nairobi e Vienna.

**Istituita dopo la seconda guerra mondiale con l'obiettivo di prevenire futuri conflitti**, ha sostituito l'inefficace Società delle Nazioni. Il processo che ha portato alla sua fondazione iniziò il 25 aprile 1945, quando i rappresentanti di 50 governi si incontrarono a San Francisco per una conferenza iniziando a redigere la Carta delle Nazioni Unite, poi approvata il 26 giugno dello stesso anno ed entrata in vigore il 24 ottobre successivo, la data di inizio ufficiale delle attività. Ai sensi della Carta, gli obiettivi dell'organizzazione includono il mantenimento della pace e della sicurezza internazionale, la protezione dei diritti umani, la fornitura di aiuti umanitari, la promozione dello sviluppo sostenibile e il rispetto del diritto internazionale. Al momento della fondazione, l'ONU contava 51 Stati membri, un numero poi cresciuto fino ad arrivare a 193 nel 2011, rappresentando la stragrande maggioranza degli Stati sovrani del mondo.

### La guerra fredda
Con l'espressione **Guerra Fredda** si intende il conflitto, successivo alla **seconda guerra mondiale**, tra Stati Uniti e Unione Sovietica, conflitto che si combatteva non con le armi ma sul fronte politico ed economico.

Alla fine della **seconda guerra mondiale** truppe americane, inglesi, francesi e sovietiche occuparono il suolo tedesco, una parte del quale fu ceduto alla Polonia. Le zone di occupazione furono ben delimitate a seguito della spartizione dei territori.

Fra il 1947 e il 1949 **USA**, **Gran Bretagna** e **Francia** unificarono le rispettive zone, mentre nella sua zona l’**URSS** dava il via a misure economiche e politiche che miravano chiaramente alla costituzione di una repubblica tedesca comunista.

È così che nel 1949 si assistette alla formazione di due Germanie: 

- ad ovest veniva costituita la **Repubblica Federale Tedesca** (con capitale Bonn),
- ad est si formava la **Repubblica Democratica Tedesca** (con capitale Berlino).

Ma la situazione della Germania delineava in realtà una situazione ben più ampia, che andava oltre la divisione di un solo paese. Attorno alle due grandi potenze vincitrici si erano formati due blocchi di stati:

- Ad Occidente, Francia e Gran Bretagna erano economicamente dipendenti dal colosso USA, che inoltre faceva sentire il suo peso su paesi come l’Italia.
- Ad Oriente regimi comunisti sorgevano nei paesi liberati dall’Armata Rossa. Il principio di spartizione dell’Europa in zone di influenza, formulato già durante il conflitto, cominciava a trovare attuazione.

### La NATO e il Patto di Varsavia
Nel 1949 gli Stati Uniti stabilirono con alcuni paesi europei, tra cui l’Italia, la Francia e l’Inghilterra, un’alleanza difensiva che prese il nome di **NATO** (**North Atlantic Treaty Organization**). La risposta del governo sovietico, che temeva l’espansione degli Stati Uniti in Europa, fu immediata: tra il ’47 e il ’48 fece in modo infatti che in tutta l’Europa orientale si formassero governi comunisti e nel 1955 stilò con i paesi che avevano adottato questo tipo di orientamento politico il **Patto di Varsavia**.

Era ufficialmente l’inizio della **Guerra Fredda**, data dalla presenza di due blocchi militari distinti: uno dipendente dagli Usa e uno dall’URSS.