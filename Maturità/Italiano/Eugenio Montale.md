---
Data: 26th June 2023
Descrizione: 
---
## La vita
Montale nasce a **Genova nel 1896**, dove trascorre l'infanzia e l'adolescenza, passando le estati nella casa di famiglia a Monterosso, nelle Cinque Terre. Nel **1915 consegue il diploma di ragioniere e sin da ragazzo matura una visione pessimistica**, leggendo parte degli scritti di Nietzsche e Schopenhauer.
Partecipa come **volontario alla prima guerra mondiale e nel primo dopoguerra ha contatti con Camillo Sbarbaro e Piero Gobetti, grazie al quale pubblicherà la raccolta Ossi di Seppia**.
Sottoscrive **nel '25 il Manifesto intellettuale degli antifascisti e frequenta il caffè
fiorentino "delle Giubbe Rosse**". 
Nel '29 è **nominato direttore del Gabinetto scientifico- letterario Vieusseux**, incarico che **dovrà lasciare nel '38 in quanto non iscritto al partito fascista**.
Dal '48 collabora con il Corriere della Sera svolgendo l'attività di **giornalista e di critico musicale**. Nel 1975 vince il premio Nobel.
L'ultimo decennio della sua vita è segnato da un profondo distacco dal mondo della civiltà di massa.

## La poetica
In Montale è ben presente il **senso di angoscia dell'uomo moderno**, il quale vive in un mondo privo di significato e valore. La poesia di Montale **è la ricerca di quel significato che perennemente sfugge**, in maniera simile alla poetica leopardiana.
Montale ricerca uno spiraglio, **un varco che possa permettere di andare oltre le apparenze**. Il miracolo necessario per approdare a **questo varco è rappresentato da tre figure femminili principali, emblemi della salvezza**:

- **la Mosca**: Drusilla Tanzi, moglie di Montale, così chiamata per via della sua condizione di ipovedente
- **Clizia**: la donna salvifica per eccellenza (simile a quella stilnovista), impersonata da Irma Brandeis, americana giunta in Italia per studiare Dante, con la quale Montale intraprenderà una profonda relazione intellettuale, e alla quale dedicherà la raccolta Le occasioni (a I.B.)
- **la Volpe**: Maria Luisa Spaziani, donna per la quale prova un amore maggiormente sensuale e terreno rispetto all'amore platonico provato per Irma Brandeis
- **Arletta Annetta**: ragazza conosciuta nel corso dei soggiorni estivi presso Monterosso

Montale **critica anche la società di massa delineatasi negli anni 50-60 in seguito al rapido sviluppo economico**. In **Auto da fè** (un'auto-indagine etica sulle proprie scelte "eterodosse", il cui nome rimanda ai processi della Chiesa cattolica nei confronti degli eretici nel periodo della Controriforma) Montale **critica la società che mercifica la cultura, appiattisce le esperienze e consuma velocemente emozioni ed idee**.
**Pur ammirando il classicismo e il neoclassicismo**, Montale **esclude un ritorno al passato**, motivo per cui si limita a difendere lo spazio residuo di coloro che sono ancora capaci di produrre un pensiero autonomo.
L'insegnamento di Montale è quello di vivere con decenza, senza farsi irretire dal potere.

### Ossi di seppia
Sul titolo della raccolta di **Eugenio Montale** sono state formulate diverse ipotesi. Quella più accreditata è che gli “ossi di seppia”, residui calcarei di molluschi che il mare deposita sulla spiaggia, alludano a una **condizione vitale impoverita**, ridotta all’aridità e all’inconsistenza. La terra per Montale sarebbe quindi una sorta di esilio psicologico.

Un’altra teoria è che il titolo sia **metafora del lavoro del poeta**: proprio come il mare leviga gli ossi di seppia, il poeta leviga la sua poesia per giungere all’essenziale.

Questa raccolta rappresenta il primo Montale, quello ancora molto attaccato alla Liguria, sua terra natale. Importanti per lui sono stati i soggiorni a Monterosso, un luogo che viene spesso celebrato nella raccolta pubblicata la prima volta nel 1925 e poi nel 1928.

I temi fondamentali della raccolta sono:

- La condizione di “osso di seppia” del poeta, che quando la vita si impoverisce vita non può più attingere al sublime e deve ripiegare su **realtà minime e marginali**;
- Il tema dell’**aridità**, presente nella descrizione del paesaggio ligure;
- Il **muro**, allegoria dell’impossibilità dell’uomo di attingere alla vita piena.
- L’**eterno ritorno**, per cui il continuo ritorno del tempo su se stesso è una prigione per l’uomo
- Il tema dell'_immoto andare_, per cui l’uomo si illude di muoversi ma resta immobile.

#### Meriggiare pallido e assorto
**_Meriggiare pallido e assorto_** è la descrizione di un paesaggio arido durante un assolato pomeriggio d’estate, definito «pallido e assorto». Entrambi gli aggettivi acquistano una valenza particolarmente rilevante, poiché sono solitamente riferiti ad esseri umani.

A livello visivo gli elementi descritti sono costituiti dal «rovente muro d’orto», dai «pruni e gli sterpi», dalle «crepe nel suolo», dai «calvi picchi» e dal «sole che abbaglia», a cui sono attribuiti dei sentimenti o dei concetti astratti:

- il muro: dona un senso di oppressione;
- i pruni e gli sterpi, le crepe nel suolo: manifestano aridità, mancanza di vita;
- formiche: rappresentando la monotonia;
- mare: sottintende un senso di infinito, libertà, vita.

#### Spesso il male di vivere ho incontrato
In quest’altra celebre poesia, che **inizia con uno degli endecasillabi più famosi della nostra letteratura**, Montale sfrutta appieno l’espediente cui si è già accennato del “correlativo oggettivo”: alcuni oggetti-situazioni concreti sono usati icasticamente per rappresentare altro, evitando l’esposizione diretta dell’io narrante. Nello specifico, gli elementi che svolgono qui questa funzione sono il rivo, la foglia, il cavallo, la statua, la nuvola e il falco.

##### Cos'è il male di vivere?
Come si potrebbe definire il male di vivere? Il poeta non lo spiega direttamente ma ce lo lascia intendere proprio attraverso quegli oggetti-situazioni della vita quotidiana. I sostantivi e gli aggettivi che li qualificano possono aiutarci a capire un po’ meglio:

- il rivo è «strozzato», ossia non fluisce come dovrebbe;
- la foglia è «riarsa» e avviluppata su sé stessa (torna il tema dell’aridità interiore, con l’incartocciarsi che richiama l’idea di una chiusura in se stessi);
- il cavallo è «stramazzato», cioè cade a terra sfinito (da una corsa? dalla vita stessa?).

Sono aggettivi che rimandano a una condizione di morte, di stanchezza vitale, di impoverimento interiore, e che vengono ripresi da altre efficaci immagini nella seconda parte del componimento.